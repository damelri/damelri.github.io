(Frissítve)

## Magyarországon a vidéken pályakezdőként az IT-ben?

A szakmai álláshirdetéseket böngészve a profession.hu-n jelenleg (2025.10.14.) a következő a helyzet:
- Budapest: 629 állás
- Csongárd-Csanád megye: 25 állás

Feltehetőleg, ha más forrásokat is figyelembe vennék, nem igazán változna a számok aránya. 
Ha lehetőségem lenne, akkor felköltöznék Budapestre és ott próbálnám meg a szerencsémet megtalálni, viszont ez most nem lehetséges, mivel jelenleg egy egyszerűbb albérlet bérlése is elérhetetlen anyagilag. Így maradok ebben a régióban, hátha most sikeresebb leszek. 
Korábban is próbálkoztam ebben a régióban cégeknél, néhány interjúra be is hívtak, ám azok csúfos kudarccal zárultak. Őszintén szólva eléggé megtorpant akkor a hitem magamban, valamint a szakmában is. Viszont most újra megpróbálom, de egy kicsit másképp.

## Tervek, előkészületek

Előzőleg maximum 5-10 helyre adtam be a jelentkezésemet egyszerre. Ezek a pozíciók mindig megvoltak hirdetve. Fontosnak tartottam, hogy lehetőleg minden elvárásnak megfeleljek. Egy egyszerűbb önéletrajzot és bemutatkozó levelet küldtem a cégeknek.

Nos, most változnak a dolgok.

 ~~Egyszerre 100-150 helyre adom be a jelentkezésem, nem veszem figyelembe, hogy van-e jelenleg felvétel az adott vállalatnál. Felújítottam az önéletrajzomat, próbáltam érdekesebbé tenni, írtam egy általánosabb, de őszinte motivációs levelet, valamint összeraktam egy egyszerűbb személyes weboldalt is, hátha az is pluszpont.
Nyilvánvalóan ennek is megvannak a hátrányai, hiszen ennyi cég tevékenységét nem tudom fejben tartani, a jelentkezés sablonos lehet, illetve közel sem biztos, hogy az adott munkáltatónak megfelelő lenne a kompetenciám.
Ám elegendő csak egyet találni. A nagy számok törvénye alapján erre még esély is lehet. 
Érdekességképp megkérdeztem az AI-t, hogy ő mit gondol erről, milyen számban érkezik visszajelzés. Szerinte jó ötlet (mi mást is mondana?), a hátrányok pedig kb. ugyanazok, mint amiket fentebb is írtam. Az előrejelzése alapján 20-30% fog visszajelezni és 2-5 interjúra számíthatok. Na majd meglátjuk...~~

Egy vadonatúj önéletrajz, egy univerzálisabb, de továbbra is kifejezetten őszinte motivációs levél, valamint ez a weboldal (mint hobbi projekt) elérhetősége is szerepelni fog az e-mailben. 
Bár az eredeti terv más volt, de végül átgondoltam a dolgokat. Nem fogom egyszerre olyan sok helyre beadni a jelentkezésem. Maximum 6-8 hely és egy hét várakozási idő, majd ismét 6-8 hely és így tovább.
Ebből kifolyólag pontosan tudni fogom, hogy hová jelentkezem. Viszont az, hogy van-e nyitott pozíció, illetve mennyire felelek meg az elvárásoknak továbbra is figyelmen kívül marad. Egyrészt nem lehet tudni, hogy nem-e a jelentkezésem napján akarnak meghirdetni egy új pozíciót, valamint lehet pont egy szakmai újonc is tudna egy kis frissességet vinni a csapatba. Próbálok az egészhez proaktívan hozzáállni. 

A cégeket egy nagy táblázatba gyűjtöm össze. Az egyik hatalmas forrás az egyetem szakmai gyakorlat oldala, ahol lehet látni, hogy melyik vállalatnak van szerződése az egyetemmel. Ebből a listából sokat kellett szűrni (nem a régióban lenne a munkavégzés helye), így 87 szervezetet találtam. A maradékot pedig a Google segítségével fogom megtalálni. Nem feltétlenül csak kifejezetten IT-val foglalkozó munkáltatókat keresek meg, hanem azokat is, ahol feltételezem, hogy van valamilyen informatikával kapcsolatos szakember (pl. saját rendszergazda).

~~A leveleket automatizálni fogom, mert ilyen sok üzenetet megírni sok időbe telne. Ezért is van a táblázat, amiből az E-mail cím és a megszólítás is adott, a melléklet mindenhol ugyanaz lesz és levél szövege pedig szintén majdnem egységes. Hogy miért csak majdnem? Két kísérőlevelet írtam, az egyik közvetettebb, míg a másik kicsit közvetlenebb. A kíváncsiság miatt van ez így...~~ 

A leveleket nem fogom automatizálni (de ma már tudom, hogy mit és hogyan kell csinálni a gmail webes felületről, ha nagy mennyiségű levelet kell küldeni (lehet készítek majd itt egy script gyűjteményes repót is)), bár a szövegezés ettől függetlenül még néhol sablonos lehet.

## Statisztika
Itt fogom közzétenni, hogy mennyien és hogyan reagáltak a cégek. Természetesen a szervezetek neve nem fog itt szerepelni, csupán csak a száraz(?) számok. Ha érdekel, akkor keresd fel az oldalt később is. ;-)